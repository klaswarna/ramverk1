---
---
Redovisning kmom10
=========================

http://www.student.bth.se/~klaa17/dbwebb-kurser/ramverk1/me/kmom10/proj/htdocs/

##Om själva webbsidan
Uppgiften var att göra ett forum som liknar stack-overflow där användarna kan ställa frågor och kommentarer om ett visst tema och får svar och fler kommentarer av likasinnade med högre kunskap på området. Då blev den första utmaningen att komma på ett lämpligt tema. Det blir enklare och mer naturligt att utveckla sidan om man hittar något man själv är insatt i. Vad skulle det bli denna gång? Om musikinstrument kanske? Men jag gjorde redan något liknande förra hösten. Mitt nördiga anikdatorsamlarintresse? Redan förbrukat i oophp-kursen, och dessutom är mitt samlarintresse som sådant större än min kunskap på området.

Då kom jag på det: Grammatikgrottan fick det bli. Ett forum där man kan ställa frågor och diskutera grammatik. Grammatik är kul! Emedan ett nördigt stort intresse för grammatik inte jätte-ofta återfinns hos dem som också är datorintresserade /-kunniga, svämmar inte nätet över av liknande sidor, så behovet kan finnas. Designen jag valde för webbsidan kan verka lite spartansk, men det är ett medvetet grepp att få sidan att påminna om typiska skolgrammatikböcker i tvåfärgstryck.

Nedan kommer ett stycke om respektive krav som jag implementerat.

###Krav 1, 2, 3
Inloggning sker genom att trycka på logga in-knappen uppe till höger. Ange användarnamn och lösenord och tryck ”Logga in”. Fältet för email används då ny användare skapas, varefter i så fall ”Skapa ny användare” trycks. Om inte fler, så är Olle, Pelle, Kalle och Lisa redan registrerade användare och de har samma lösenord som sina namn men med liten begynnelsebokstav. Vem som helst kan läsa frågor, svar och kommentarer, men för att skriva egna dito måste man vara inloggad.

Skriva en ny fråga kan en inloggad göra genom att gå in på ”Frågor” och sen skrolla till sidans botten, eller trycka på pen-symbolen. En användare skriver en titel, som även används som slugg (eventuella dubbletter hanteras automatiskt av webbsidan) och själva frågan. Dessutom kan frågeställaren klicka på några befintliga taggar som hör till frågan och/eller lägga till helt nya taggar i nedersta fältet åtskilda med kommatecken.

Svar och kommentarer skrivs genom att trycka på ”Skriv ett SVAR”-knapp eller motsvarande till befintliga frågor och svar när en specifik fråga valts att titta närmare på. För att välja en specifik fråga måste man först lista ett urval av frågor. Det kan göras på flera sätt. T.ex. genom att klicka på Frågor i navbaren (då visas alla frågor), eller klicka på en tagg (som visar frågor kopplade till den taggen), eller en användare (som visar frågor skrivna av specifik användare). I de flesta fall kan träffarna sorteras antingen efter datum eller poäng. På liknande sätt kan man sortera svar och kommentarer. (mer därom under krav 4)

Startsidan finns med sina krav uppfyllda liksom Om-sidan. Vidare finns i navbaren direkval till Frågor, Användare och Taggar, som listar alla entiteter i sitt slag respektive. Överallt på webbplatsen leder ett klick på en gravatar till respektive användares sida där statistik över användarens aktivitet finns grafiskt tillgänglig, samt listade frågor och svar från vederbörande. Undantaget är om man klickar på den inloggades gravatar uppe till höger, då man istället kommer till sin profil och kan uppdatera epost eller lösenord.

På motsvarande sätt kan man överallt klicka på en tagg för att få frågor med den taggen listade. Klick på en fråga, var än den är listad, leder till att man ser den i detalj med tillhörande svar och kommentarer.

Webbplatsen finns på github (enligt länk på sidan) och går med viss möda installera så man får en egen lokal variant. Hur man går tillväga finns beskrivet i README-filen.

###Krav 4 - Frågor
Varje fråga, svar och kommentar kan röstas upp eller ner genom att man klickar på + eller – vid respektive inlägg längst till höger. Där visas även hur många röster (poäng) inlägget hittills uppnått. För att ett svar skall kunna poängsättas krävs emellertid att en inloggad först godkänt svaret, genom att klicka på varningstexten.
Som tidigare beskrivits kan inlägg sorteras antingen efter poäng eller datum. Defaultinställningen är: ”poäng” på svaren och ”datum” på kommentarer, eftersom man brukar vilja ha det bästa svaret först, men vilja läsa tillhörande kommentarer i kronologisk ordning.

###Krav 5 – Användare
På en användares sida visas hens aktivitet, kvalitet och rykte med siffror och grafer.
Aktiviteten visar antalet inlägg, kvaliteten hur många poäng inläggen fått av röstningar. Ryktet är ett sammantaget mått på användaren. Exakt hur det beräknas är en affärshemlighet, men så mycket kan avslöjas att det ger högre rykte att skriva ett högt rankat svar än bara en kommentar t.ex.
På samma sida listas också i förekommande fall användarens samtliga frågor och samtliga svar.

###Krav 6 – Förbättrad användarupplevelse
Jag har som sjätte krav satsat på att ge användaren en bättre användarupplevelse av webbplatsen genom att på flera ställen förbättra i första hand utseendet snarare än funktionaliteten, men även en extra feature är tillagd.

Att skriva svar eller kommentar till en fråga, respektive kommentar till ett svar görs genom att först trycka på respektive knapp för detta. När så görs skrollas mjukt och fint en textruta fram med hjälp av javascrip och css. På det viset slipper man se en massa tomma textrutor man kanske inte använder, eller hamna på en ny inmatningssida där man kanske inte ser originalinläggen man vill besvara.

Även en extra funktionalitet har jag lagt till med textrutorna: Som brukligt är i liknande chattforum t.ex. gitter där man vill adressera olika användare i samma inlägg, kan man även här bara trycka på en skribents namn från något tidigare inlägg på sidan, t.ex. Nisse, och får då @Nisse fetstilt i sitt inlägg där markören befinner sig eller texten är markerad. Detta har lösts med javascript. För övrigt försvinner texten ”skriv ditt inlägg här...” så fort rutan markeras. Även detta löstes javascript.
Grafisk översikt till statistiken fås genom staplar, vars längd står i proportion till värdet de representerar. Detta är löst med inline-css (ja, jag vet att vi lärt oss att inte använda det, men det var praktiskt just här). Av praktiska skäl finns en funktion som ser till att en stapel inte blir oändligt lång även om antalet poäng eller inlägg skulle bli det.

Jag hoppas att dessa ting duger som extrakrav. Det tog mig nog inte riktigt 8 timmar, men definitivt mer än 4 timmar innan allt klaffade. Även om lösningarna inte krävde lika mycket kodning som krav 4 eller 5, eller var programmeringsmässigt jättesvåra när man väl visste hur man skulle göra, låg svårigheterna däri att det till skillnad från krav 4 och 5 var okänd mark för mig och att nå dithän krävdes en hel del googlande och experimenterande.

##Om genomförandet
Projektet föreföll inte så principiellt svårt när man läste specifikationerna första gången, utan verkade påminna om förra uppgiften. Väl vid kodandet var det emellertid mer komplext. Det var knepigt med alla nästlade frågor, svar, kommentarer och kopplingar mellan taggar och användare o.s.v (men det var väl också tanken).

Dessutom var det jobbigt med kravet, att det skulle upp på github, länkas till diverse kod-tjänster och slutligen kunna installeras om var som helst. DE SAKERNA har för mig varit det svåraste i kursen, så det var svårt att veta hur lång tid som behövdes reserveras för detta. Har man fullständigt begripit det räcker kanske en halvtimme, men det kunde också handla om flera dagar om det strular och man inte fattar varför.

Sammantaget var alltså själva sidan relativt omfattande och tog tid att färdigställa. Förfarandet med github, packagist o.s.v. gick som väntat inte helt gnisselfritt utan strulade i början utan att jag begrep varför. Men plötsligt klaffade allt, utan att jag för den skull begrep varför då heller. Jag tyckte inte att jag gjort någon väsentlig ändring någonstans.

Gällande projektets rimlighet är det svårt att säga. Det var ett nyttigt projekt med tanke på att liknande funktionalitet kommer man säkert behöva. Å andra sidan var det lite för komplext om man skulle kunna använda alla sina nyvunna tekniska kunskaper.

Active Record och kringliggande mycket intressanta programmeringstekniker, gjorde vi bara i ett kmom i ett enkelt exempel och jag upplevde att jag inte hade den tid som behövdes för att sätta mig in i hur det skulle kunna användas i denna betydligt mer komplexa databas om jag samtidigt skulle klara alla kraven och lämna in i tid. Så dessvärre fick jag ta det säkra före det osäkra och försaka den nya tekniken då det inte uttryckligen stod i kraven att detta måste användas. Jag tänkte projektet som vore det åt en kund, som förmodligen hellre vill ha sin webbsida levererad i tid med de funktioner hen krävt, än bryr sig om hur själva koden ser ut på insidan.

##Om kursen i allmänhet
Jag tycker kursen har varit den svåraste hittills därför att den har kretsat kring företeelser som för mig varit helt okända tidigare så som tekniska mekanismer i själva ramverken, testfall som skall fungera utanför sin kontext, moduler, packagist, travis och liknande.

Programmeringsuppgifterna i kursmomenten har antagligen betraktats som ganska enkla i sig så att man skulle få tid att hinna begripa det nya. Men p.g.a. att artiklarna inte varit så informativa som brukligt gällande hintar om hur uppgifterna kunnat lösas och de flesta uppgifter ändå haft en knorr, har det tagit mycket tid att lösa dem i alla fall, så man ändå inte riktigt hunnit ta till sig det nya i önskad omfattning.

Jag förstår att det är en avvägning, därför att de som har mer programmeringsvana sedan tidigare (eller bara är allmänt smartare :-) troligen uppfattat kursmomenten som förhållandevis enkla och triviala.

Samtidigt HAR en massa polletter äntligen trillat ner som tidigare under utbildningen bara varit magi för mig, som hur man med några enkla linuxkommandon kan trolla fram diverse ramverk och funktioner. Nu fattar jag äntligen (nästan) hur composer och liknande fungerar.

Jag är som vanligt nöjd med kursen men har några synpunkter på hur den kan bli ännu bättre:

Se över kursmomenten för att eliminera enskilda oklarheter som för den oerfarne kan ta väldigt mycket onödig tid i anspråk, utan att det för den skull blir särskilt lärorikt.

Kanske ytterligare någon video om packagist och allehanda validerings- och byggtjänster där mindre fokus ligger på själva sidorna och mer på vad som krävs för att de skall funka och samspela: konfigurationsfiler, dependencies, versionsnummer o.s.v.

Jag skulle rekommendera kursen för vänner och kollegor (med vissa förbehåll p.g.a. hög svårighetsgrad) och ger betyget 7.

p.s.
till rättaren: 
Vissa valideringsfel förekommer vid publicering på dbwebb, men enbart i filer som rör själva ramverket och inte är mina egna.
