---
---
Redovisning kmom01
=========================

###Mina hittillsvarande kunskaper i PHP

Att ta till sig allt när man sträckläser en text som PHP The Right Way är omöjligt. Men ju mer man redan kan, desto mer kan man ta till sig. Jag skulle kunna dela in mina php-kunskaper i tre nivåer:

Grundsyntaxen i hur man bläddrar genom listor, skapar funktioner o.s.v. tillhör de delar jag behärskar. Där tar jag kanske inte till mig så mycket nytt, men tar lätt till mig kompletterande kunskap vid behov.

Sådant som kretsar kring perifer mjukvara som paket, distributioner, dependencies tillhör det jag inte behärskar alls och inte heller riktigt kan ta till mig heller för det ligger för långt ovan det jag sysslat med, eller i alla fall behövt sätta mig in i för att modifiera. Jag har bara följt instruktioner och det har lyckligtvis fungerat hittills.

Slutligen har vi det som ligger mitt emellan, det som man bäst tar till sig, det man stött på och haft trubbel med, men inte riktigt behärskar. Under förra kursen med det egna mjukvaruprojektet (skrevs visserligen i node men principerna är lika) stötte jag på typiska problem med det som beskrivs i texten under coding practices, såsom datumobjekt i olika tidszoner (och sommar/vintertid), olika teckenkodningar i server, klient och databas. Även om jag inte vet alla sätt att komma runt det, har jag erfarenhet av hur det kan gå snett och öppnade ögon för lösningar på detta där andra tänkt till.

Det sistnämnda behöver på förekommen anledning förstärka och tänka på i tid när jag programmerar projekt.
Ytterligare saker som jag visserligen kanske fattar grundprinciperna med, men bör bli bättre på att använda är sådant som exceptions, testning, dokumentation i koden.

Men det fanns mycket i texten som ännu ligger långt borta för mig och inte känns greppbart förrän det praktiska behovet är uppenbart (t.ex. att programmen kraschar för att jag inte använder mig av teknikerna på rätt sätt). Det kan vara, som tidigare nämnts, hanterandet av beroenden men också sånt som var mer eller mindre helt nytt när jag läste det, som caching och massa tekniker och system för olika servrar.

###Mest populära php-ramverk

Som den strikt vetenskapligt orienterade och ambitiöse student jag är, undersökte jag vilka PHP-ramverk som var mest populära idag genom att googla på ”most popular php framework” och fick en massa träffar, varav jag beaktade de tre högsta sidlänkarna: stackify.com, coderseye.com, hongkiat.com. Samtliga menar att Laravel är det mest populära (j.fr. MOS undersökning 2014). Symfony kommer på andra plats enligt stackify och hongkiat, men på tredje plats enligt coderseye. Både coderseye och hongkiat listar CodeIgniter bland top-3, medan Zend Frameworks återfinns på tredje plats hos stackify. Samtliga, nu fyra nämnda ramverk ligger högt hos alla tre, men skall man sikta in sig på att lära sig ett torde valet enkelt bli Laravel.

###Communities inom programmering

Min syn på s.k. communities inom öppen källkod och liknande har tidigare varit att de är nördklubbar för inbördes beundran där ingen utomstående bryr sig över huvud taget. Först nu när jag börjat med programmering inser jag vilket jobb dessa har lagt ner på att skapa användbara produkter och dokumentation som gagnar samhället. Att produkter utvecklas och optimeras sker inte av sig själva utan hjärnor ligger bakom (ledsen – alla som tror att robotar skall ta över). Fantastiskt att icke-kommersiella grupper kan uppnå resultat som ofta blir lika bra som, eller bättre än de kommersiella. Jag tror emellertid inte att det hade varit möjligt i den utsträckning om inte internet funnes. Sen finns det naturligtvis företag (läs Google) som i allra högsta grad profiterar på arbeten som andra utfört mer eller mindre gratis. Inte blir det bättre när de i princip har monopol på enda försäljningsstället för tredjeparts produkter. Men det är en annan fråga.

###Ramverkslös värld

I en av filmerna i kursmaterialet argumenterade föreläsaren för att ramverk inte existerar. De utgör bara ett lim som sammanfogar godtyckligt valda moduler som andra skapat. Istället för att använda ett konventionellt ramverk kunde man lika gärna sno moduler lite här och var och limma ihop dem själv i sin webbplats. Då borde webbplatsen bli mindre och mer optimerad för ändamålet. Tja, det är möjligt att han har rätt att fler och fler kommer att jobba på det viset i framtiden, men det förutsätter högre tekniskt kunnande för att bygga ihop alla moduler. Möjligen kommer så småningom – om det sättet blir populärt – ett färdigbyggt ”lim-program” utvecklas, som gör det enkelt att sno och koppla samman moduler från alla möjliga skapare, tror jag i så fall. Men då vore väl det ändå ett slags ramverk i sig?

Förövrigt förstår jag inte riktigt vitsen. Enskilda företag eller produkter som plötsligt får stor genomslagskraft och blir dominerande på en marknad brukar väl bli det för att de just är ”kompletta”. Och som framgår av tidigare i texten finns ett fåtal ramverk som är dominerande. Nu för tiden när minnesanvändning och snabbhetsprestanda inte är så kritiska för användarbarheten minskar dessutom behovet av slimmade produkter.

###Arbetet med redovisa-sidan

Som alltid när man skall in och plöja i ett ramverk är det från början lite svårt att orientera sig och få en överblick. Denna gång underlättades emellertid arbetet avsevärt tack vare beskrivningarna under ”verktyg” som var inkluderade i själva sidan. Bra!

###Arbetet med min kontroller

Arbetet med min (eller mina) kontroller gick ganska bra. Man hade god hjälp av föreläsningen. (Jag brukar se de flesta, men oftast inte live. Dels p.g.a. att jag kanske inte har tid just då, och dels p.g.a. att man kan ställa hastigheten snabbare eller långsammare än originalet samt lyssna igen, beroende på hur mycket man fattar av olika saker). Jag måste tillstå att jag fuskade och lade till en metod i vedor/anax………Request.php för att lättare få in ett värde i POST vid enhetstestning. Vet inte om man får göra så, men det löste problemet i stunden.

###Today I learnt

Lite mer om hur man kan testa kontroller-klasser ”fristående”.
